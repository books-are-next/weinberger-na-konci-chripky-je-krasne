---
title: Šel starý baron pro uhlí
contentType: poetry
---

<section>

a byl už celý potrhlý

Šel starý baron se svým kýblem  
neoholen a nevymydlen  
a nespokojen se svým bydlem  
Šel starý baron pro uhlí

Šel starý baron k vagónu  
po zpustošeném perónu  
šel starý baron hrdě vztyčen  
rozvrzaný a nerozcvičen  
a od terénu nerozlišen  
šel starý baron pro uhlí

Šel starý baron šel a šel  
až přišel z Pyšel do Pyšel  
Nezastavil se, nezazívl  
neudolal ho těžký kýbl  
po okraj plný vody z deště  
nepřeštíply ho klíšťat kleště  
sající krev a mlíko z lýtek  
dál pod parukou kráčel zbytek  
vysátý zbytek šel a šel  
neviděl, nebydlel, neslyšel

Šel starý baron pro uhlí  
a byl už celý potrhlý

Na lukách plakal  
šlapal po kolejích  
veřejně tlachal  
vrzal ve veřejích

Šel s vodou, ale bez chleba  
na jih, kde vládne obleva  
šel znechucen  
šel v dechu sen  
za chlebem, za uhlem  
Za sluncem

Šel rovně  
rovně za nosem  
po špičkách  
po patách  
s patosem?

</section>
