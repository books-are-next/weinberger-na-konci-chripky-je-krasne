---
contentType: prose
---

## Potkal jsem v zrcadle

obličej na sádle  
a v očích na másle  
panenky vyhaslé

Potkal jsem v divadle  
dvě loutky povadlé  
dvě loutky pokleslé  
na zadky do sesle

Potkal jsem na mezi  
šílené hovězí  
smál jsem se helikoptéře  
ukryt ve voliéře

Našel jsem v lukách  
duchnu a dukát  
dukát a stopu  
v Tvém horoskopu  
našel jsem stopu  
po perleťové rtěnce

Ztratil jsem v řece kost  
ztratil jsem souvislost  
v červenci se na terase  
ztratil jsem pojem o svém čase

Ztratil jsem nevím jak  
spolknutý naviják  
ztratil jsem ponětí  
o teple v doupěti

O teple v doupěti  
o chladu v divadle  
o světě v zajetí  
panenek v zrcadle

Ztratil jsem v lukách  
duchnu a dukát  
dukát a stopu  
v Tvém horoskopu  
ztratil jsem stopu  
po perleťové rtěnce
